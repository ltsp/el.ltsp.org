# Απαιτήσεις

Για να μπορέσετε να εφαρμόσετε την προτεινόμενη ολοκληρωμένη λύση στο
ΣΕΠΕΗΥ σας, θα πρέπει αυτό να πληροί τις παρακάτω προϋποθέσεις:

## Σταθμοί Εργασίας

Οι σταθμοί εργασίας πρέπει να ικανοποιούν τις [ελάχιστες απαιτήσεις CPU
& RAM του λειτουργικού συστήματος
Ubuntu](https://ubuntu-mate.org/about/requirements/) αφού εκκινούν από το δίκτυο και
φορτώνουν το λειτουργικό τους σύστημα από τον δίσκο του εξυπηρετητή
(παρόμοια με εκκίνηση από δίσκο USB). Προτεινόμενο είναι να διαθέτουν
τουλάχιστον:

  - 2-4 GB RAM
  - επεξεργαστή αρχιτεκτονικής [Intel
    x86-64](https://el.wikipedia.org/wiki/X86-64) (γνωστές και ως AMD64
    / IA-32e / EM64T / Intel 64)

Επειδή η εκκίνησή τους γίνεται από το δίκτυο, δεν χρειάζεται να έχουν
σκληρό δίσκο.

!!! tip "Συμβουλή"
    Είναι δυνατή και η εκκίνηση παλιότερων (προ 2007) 32bit Pentium 4 με 1-2 GB RAM, με επιπρόσθετη εγκατάσταση Ubuntu 18.04 σε VirtualBox.

!!! info "Πληροφορία"
    Το παλιό LTSP υποστήριζε και **thin clients**, δηλαδή πολύ παλιούς σταθμούς εργασίας με 256 MB RAM, οι οποίοι συνδεόταν αυτόματα με απομακρυσμένη επιφάνεια εργασίας (remote Xorg) στον server. Οι περισσότερες διανομές πλέον σταμάτησαν την υποστήριξη 32bit, και έτσι στο νέο LTSP αποφασίστηκε να υποστηρίζονται **μόνο fat clients**.

    Υπάρχουν όμως πολλοί εναλλακτικοί τρόποι για απομακρυσμένη επιφάνεια εργασίας (x2go, xfreerdp, VNC) με την οποία μπορούν είτε παλιότεροι υπολογιστές, είτε ακόμα και υπολογιστές με Windows, να συνδεθούν στον LTSP server.

    Όσες σχολικές μονάδες διαθέτουν ακόμη PCs (2006 και πίσω) που μπορούν να λειτουργήσουν μόνο ως thin clients συστείνεται να παραμείνουν στην
    [18.04 έκδοση της λύσης Ubuntu LTSP για την οποία υπάρχει υποστήριξη μέχρι το 2022](https://ts.sch.gr/docs/odigies-egkatastasis-diaxirisis).    

## Εξυπηρετητής

Ο εξυπηρετητής θα πρέπει κι αυτός να καλύπτει τις [ελάχιστες απαιτήσεις CPU
& RAM του λειτουργικού συστήματος
Ubuntu](https://ubuntu-mate.org/about/requirements/).
Προτείνεται να διαθέτει τουλάχιστον:

  - 4-8 GB RAM
  - επεξεργαστή αρχιτεκτονικής [Intel
    x86-64](https://el.wikipedia.org/wiki/X86-64) (γνωστές και ως AMD64
    / IA-32e / EM64T / Intel 64)
  - Κάρτα δικτύου gigabit

Μπορείτε να ελέγξετε τη συμβατότητα του υλικού του εξυπηρετητή ή των
σταθμών εργασίας με την προτεινόμενη λύση [εκκινώντας τους με ένα
Live USB/CD Ubuntu Mate 20.04.x](https://ubuntu-mate.org/download/).
Οι πιο "προχωρημένοι" παραπέμπονται [εδώ](../Προχωρημένα/Έλεγχος_συμβατότητας.md), για έλεγχο
συμβατότητας.

## Τοπικό δίκτυο

Το τοπικό δίκτυο προτείνεται να είναι gigabit τουλάχιστον από το server
ως το switch, δηλαδή και ο εξυπηρετητής και ο μεταγωγέας πακέτων
(switch) θα πρέπει να έχουν μια θύρα gigabit. Προτείνεται ο εξυπηρετητής
και οι σταθμοί εργασίας του Σ.Ε.Π.Ε.Η.Υ. να συνδέονται στο ίδιο switch.
Στην περίπτωση διαδοχικών (chained) switches, υπάρχει πιθανότητα να
δημιουργηθούν προβλήματα Ethernet flow control και η ταχύτητα να
μειωθεί κατακόρυφα.
